# Nokkur orð um starfskjör Alþingismanna

Það hefur sennilega ekki farið fram hjá nokkrum einasta manni að nýlega voru laun æðstu ráðamanna þjóðarinnar, þar á meðal þingmanna, hækkuð nokkuð hressilega.
Ákvörðun um það var formlega tekin sama dag og kosningar til Alþingis fóru fram.
Guðni Th. Jóhannesson, forseti Íslands, hefur fyrir sína parta lýst því yfir að hann muni láta hækkunina renna til góðgerðarmála.
Háværar raddir hafa heyrst um að alþingismenn ættu að gera slíkt hið sama - eða einfaldlega setja lög til að draga hækkunina til baka.

Ég er ekki allskostar sammála því.
Einfaldasta ástæðan fyrir því er sú að það er ekki sniðugt að þingmenn séu sjálfir að vasast í eigin launamálum.
Þeir lækka launin kannski í þetta skiptið, en hvað ef þeir hækka þau svo?
Það þýðir hins vegar ekki að una eigi við þessa hækkun.
Af ýmsu sem komið hefur fram virðist sem þingmenn ætli að bregðast við þessari hækkun með því að lækka önnur fríðindi á móti.
Það hefur lengi verið almenn vitneskja að þingmenn fái alveg glás af viðbótarpeningum, og því kannski eðlilegt að bregðast við með þessum hætti.
Vandamálið er að almenn vitneskja er oft ekki eins áreiðanleg og fólk heldur.

Starfskjör þingmanna eru nefnilega ekkert svo sérstaklega góð.
Launin eru vissulega vel þokkaleg, sérstaklega eftir þessa síðustu hækkun.
En fyrir utan þau eru viðbótargreiðslurnar hvergi nærri því eins ríflegar og flestir halda.
Þingmenn fá ekki greitt fyrir nefndasetu, enda er nefndastarfið algjörlega órjúfanlegt þingstörfunum að öðru leyti.
Auk þingfararkaups fá allir þingmenn líka greiðslu fyrir því sem kallað er 'starfskostnaður'.
Það er undir hverjum þingmanni komið hvort sú greiðsla sé sem hluti af mánaðarlegum launum eða hvort þingið greiði hana gegn reikningum.
Mánaðarlega greiðslan er, eftir hækkunina, undir tíunda hluta af launum þingmanns.
Þessu til viðbótar greiðir þingið símakostnað þingmanna, og ferðakostnað eftir tilteknum reglum.
Loks fá þingmenn landsbyggðarkjördæmanna viðbótargreiðslu til að standa undir húsnæðiskostnaði í Reykjavík.
Það má heita augljóst að breytingar á flestum þessum greiðslum muni koma mjög misjafnlega við þingmenn eftir því hvar þeir eru búsettir.
Einungis starfskostnaðurinn er augljóslega og algjörlega laus við slík áhrif.
Líkast til mætti þó einnig fella brott greiðslu símkostnaðar og minnka ferðakostnað.
Jafnvel þó við felldum allar þessar greiðslur algjörlega niður er þó erfitt að sjá að það nái upp í hækkunina.
Það er því erfitt að sjá hvaða hlutverki það eigi að gegna að fikta í þessum viðbótargreiðslum, öðru en því að vera til málamynda.

Þessar greiðslur sem tengjast starfskjörum þingmanna eru þó ekki það eina sem skiptir máli.
Ýmislegt getur nefnilega orðið til þess að þingmenn fái álagsgreiðslur.
Þannig er forseti Alþingis á sömu launum og ráðherrar.
Formenn stjórnmálaflokka sem ekki eru ráðherrar fá 50% álag.
Varaforsetar þingsins, formenn þingflokka og formenn þingnefnda fá 15% launaálag.
Þetta eru allnokkrir - en ekki allir þingmenn.
Þessar álagsgreiðslur má hæglega deila um, og sjálfur er ég þeirrar skoðunar að flestar þeirra ættu að hverfa og aðrar að lækka.
Ef hægt er að nota tækifærið núna til að ráðast gegn þeim er sjálfsagt að gera það.
En sú staðreynd að þingmenn _geti_ breytt þessum hlutum í tilraun til að bregðast við hneykslun almennings er í raun vandamál í sjálfu sér.

Við skulum nefnilega rifja upp atriði sem virðist gersamlega horfið úr minni fólks.
Árið 2008 voru sett lög sem heimiluðu ákveðnum þingmönnum að ráða sér aðstoðarmenn.
Markmið þessa var meðal annars að jafna aðstöðu stjórnarandstöðu og ríkisstjórnar, en ráðherrar hafa jafnan haft aðstoðarmenn í starfi sínu.
Formönnum stjórnmálaflokka var því, til viðbótar við 50% launaálag, heimilað að ráða sér aðstoðarmann á kostnað þingsins.
Einnig var ákveðið að þingmenn landsbyggðarkjördæmanna gætu ráðið aðstoðarmann í 33% stöðu.
Aðstoðarmenn formanna eru enn við lýði, en í sparnaðarskyni var ákveðið eftir hrunið að fella "tímabundið" burt rétt annarra þingmanna til að ráða sér aðstoðarmann í hlutastarf.
Hækkanir á launum þingmanna hafa fyrir lifandis löngu étið allan þann sparnað upp.
Síðasta hækkun ein og sér nemur sennilega tvöföldum þeim kostnaði sem hefði hlotist af því að endurvekja aðstoðarmenn þingmanna.
Ef þingið hefði hróflað við því hefði engu að síður komið yfir það holskefla gagnrýni og athugasemda, líkast til litlu grimmilegri en sú sem þessi ofsahækkun hafði í för með sér.
Af því að starfskjör þingmanna að öðru leyti en beinna launa eru ákveðin af þingmönnum sjálfum er nánast hægt að ganga að því sem vísu að þeim verði lítið breytt.
Þvert á móti er líklegt að þeim verði fórnað til að friða reiði yfir ákvörðunum um launamál sem eru _ekki_ á forræði þingsins.
Þetta er vond staða.

Úr henni greiðist ekki nema verulegar breytingar séu gerðar á því hvernig starfskjör þingmanna eru ákveðin.
Það er fyrir löngu orðið augljóst að kjararáð er ekki góð lausn.
Binda þarf laun þingmanna og ráðherra við einhverjar stærðir sem _augljóslega_ eru ekki undir beinni stjórn þeirra, og ekki er líklegt að aðrir hafi áhrif á í því markmiði að verðlauna eða refsa ráðamönnum.
Líklegustu kandídatar til þess eru launatölfræði Hagstofunnar eða almennir kjarasamningar.
Sennilega myndi sú breyting nægja til þess að ákvarðanir um önnur starfskjör geti áfram verið hjá forsætisnefnd þingsins.
Engu að síður verður að teljast líklegt að þingmenn yrðu ragir við að endurvekja reglur um aðstoðarmenn.
Hvað þá að útvíkka þær.
Það er engu að síður algjörlega nauðsynlegt ef við viljum að þingið hafi burði til þess að fjalla fagmannlega um málin sem fyrir það koma.
Fimmtíu manns, sem skiptast í fylkingar og vinna því oft sömu vinnuna og annar hluti þeirra, hafa einfaldlega ekki getuna til að komast almennilega yfir það sem nauðsynlegt er til að stýra samfélagi svo vel sé.
