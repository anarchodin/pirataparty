Með tilvísun til:

- gr. 6.2 í [grunnstefnu Pírata](http://www.piratar.is/stefnumal/grunnstefna/) um eflingu gagnsærrar stjórnsýslu,
- stefnu Pírata [um stjórnskipunarlög](https://x.piratar.is/polity/1/document/35/)

og með hliðsjón af:

- fyrstu grein laga nr. [33/1944](http://www.althingi.is/lagas/nuna/1944033.html),
- fyrstu grein frumvarps á þingskjali [510/141](http://www.althingi.is/altext/141/s/0510.html),
- 89\. grein frumvarps á þingskjali [510/141](http://www.althingi.is/altext/141/s/0510.html)

_álykta Píratar_:

1. að ráðherrar sem tilnefndir eru af Pírötum skuli ekki sitja jafnframt sem þingmenn.

2. að þingmönnum sem taki ráðherrastól skuli gert kleift að víkja af þingi og kalla inn varamenn á meðan þeir gegna störfum ráðherra.

## Athugasemdir

Í tillögu þessari felast tvær breytingar frá fyrri stefnu.
Í þeirri stefnu sem nú gildir er krafa um að ráðherrar sitji ekki á þingi lögð á alla sem eiga aðild að ríkisstjórn.
Hér er lagt til að stefnan gildi einungis um þá ráðherra sem Píratar tilnefna.
Einnig er því bætt við að stefnt skuli að því að sérstaklega sé heimilað að þingmenn víki sæti til að taka ráðherrastól og missi ekki við það þingsæti sitt.

### Ekki aðeins stuðningur

Í þeirri stefnu sem nú liggur fyrir er möguleiki fyrir því að Píratar styðji minnihlutastjórn sem hefur ráðherra á þingi.
Breytingin sem hér er lögð til er því sú að opna fyrir möguleikann á því að Píratar tilnefni ráðherra sem annað hvort komi utan þings eða víki þingsæti, án tillits til þess hvort aðrir flokkar sem eiga aðild að ríkisstjórn geri hið sama.
Meginrökin fyrir þessari breytingu eru tvíþætt:
Annars vegar að Píratar eigi ekki að skipta sér af skipan mála hjá öðrum stjórnmálaflokkum, en hins vegar að pólitískur veruleiki samtímans sé einfaldlega þannig að minnihlutastjórn komi ekki til greina af hálfu annarra flokka.
Það sé því líklegra að hægt verði að leiða þennan aðskilnað í stjórnarskrá með því að falla frá kröfunni um sinn.

### Varamenn í stað ráðherra

Í stefnunni eins og hún liggur fyrir er tilgreint að ráðherrar skuli ekki sitja jafnframt á þingi.
Í þessu felst ekki að ráðherrar skuli ekki hafa verið kjörnir sem þingmenn, eða að ekki megi láta sitjandi þingmann í ráðherrastól.
Í því felst aðeins að þingmaður skuli víkja úr þingsæti _á meðan_ hann gegnir embætti ráðherra.
Þessi krafa er nákvæmlega sú sama og felst í tillögum stjórnlagaráðs.
Upp hefur komið efi um að hægt sé að framkvæma þetta, þar sem núgildandi reglur gera ekki sérstaklega ráð fyrir því að þingmaður geti vikið sæti til að taka stöðu ráðherra og snúið aftur til þingsins.
Hér er því lagt til að slík heimild verði gerð skýr.

Ekki er um að ræða efnislega breytingu frá því sem áður var.
Kröfunni sem sett var upp í gildandi stefnu var ætlað að vera efnislega samsvarandi tillögum stjórnlagaráðs.
