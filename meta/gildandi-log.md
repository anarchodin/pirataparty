# Lög Pírata

## 1. Heiti

1.  Nafn félagsins er Píratar.
    Aðsetur þess og varnarþing skal vera í Reykjavík.

2.  Ensk þýðing á heiti félagsins er Pirate Party Iceland.
    Nota má hana sem hjáheiti.

3.  Skammstöfun félagsins er PP-IS.

## 2. Hlutverk

1.  Félagið er stjórnmálaflokkur.

2.  Félagið mótar sér stefnu með opnu ferli og vinnur að framgöngu hennar með þeim aðferðum sem því standa til boða.

## 3. Félagsmenn

1.  Hver sem er 16 ára á árinu eða eldri getur fengið fulla aðild að félaginu.

2.  Félagatal skal teljast til viðkvæmra persónuupplýsinga og skal meðhöndlun þess vera í samræmi við landslög.
    Aðildarfélög skulu eiga rétt á afriti af félagatali sínu gegn undirritun lagalega bindandi yfirlýsingar af hálfu stjórnarmanna þess um að það verði einvörðungu notað vegna starfa innan aðildarfélagsins í samræmi við lög þessi og landslög.
    Framkvæmdaráði er þó rétt og skylt að sjá til þess að listi yfir trúnaðarmenn félagsins og aðildarfélaga sé aðgengilegur almenningi.

3.  Félagar mega vera skráðir með dulnefni í félagatali.

4.  Listi yfir trúnaðarmenn félagsins skal þó vera aðgengilegur almenningi.

5.  Inntökubeiðnir í félagið, sem og úrsagnir skulu fara fram skriflega eða með rafrænum hætti.

6.  Þeir sem vilja ganga í félagið skulu auðkenna sig með aðferð sem ákveðin er af framkvæmdaráði.

7.  Skráningar og úrsagnir skulu gilda frá tímasetningu staðfestingar á móttöku.

8.  Ákveða má félagsgjöld á aðalfundi.

9.  Eingöngu félagsmenn mega gegna trúnaðarstöðum innan félagsins og aðildarfélaga.
    Nú hefur félagsmaður sagt sig úr Pírötum og fellur þá umboð hans til að gegna trúnaðarstöðum innan Pírata og aðildarfélaga þess sjálfkrafa úr gildi.
    Sama gildir ef félagsmaður gegnir á sama tíma, samkvæmt hans samþykki, trúnaðarstöðum hjá öðrum stjórnmálaflokki.
    Til trúnaðarstaða telst seta í stjórnum, nefndum, ráðum eða aðrar stöður þar sem einstaklingi er treyst, stöðu sinnar vegna, fyrir upplýsingum og/eða ákvarðanatöku sem er ekki í boði fyrir almenna félagsmenn þess sama félags.
    Framangreind umboð falla ekki sjálfkrafa niður ef félagið er bersýnilega stofnað í þeim tilgangi að gerast aðildarfélag Pírata og tekst það innan fjögurra mánaða frá stofnun þess.
    Aðildarfélög skulu sjá til þess að framkvæmdaráð sé upplýst um það hvaða trúnaðarstöður eru hjá því og hverjir gegna þeim.

## 4. Aðalfundur

1.  Aðalfundur skal haldinn á hverju ári, fyrir lok septembermánaðar, og telst fundurinn einnig vera almennur félagsfundur.

2.  Á aðalfundi er mörkuð stefna félagsins og teknar ákvarðanir um starf þess, skipulag og fjárreiður.

3.  Boða skal til aðalfundar með þriggja vikna fyrirvara og með öruggum hætti.

4.  Framkvæmdaráð hefur heimild til að fresta aðalfundi eða aukaaðalfundi um viku frá auglýstri dagsetningu, en aðeins í eitt skipti.

5.  ⅓ hluti félagsmanna getur hvenær sem er farið skriflega fram á að boðað sé til auka-aðalfundar.
    Framkvæmdaráð skal þá boða til hans innan þriggja vikna.

6.  Framkvæmdaráð skipuleggur dagskrá aðalfundar.

7.  Fundargögn aðalfundar skulu afhent félagsmönnum með rafrænum hætti samhliða fundarboði.
    Verði fundargögn til eftir að boðað er til fundar skal afhenda félagsmönnum uppfærðan fundarboðspakka minnst þremur sólarhringum fyrir aðalfund.

8.  Árskýrsla félagsins og ársreikningur fylgja öðrum fundargögnum.

9.  Allir félagsmenn sem skráðir eru 30 dögum fyrir aðalfund hafa aðgang að honum.
    Allir félagsmenn skulu hafa möguleika á aðgangi að streymi af fundinum og/eða upptöku af honum.
    Mættum félagsmönnum skal gert ljóst að upptökur af fundinum verða gerðar opinberar um ókominn tíma.

10. Á aðalfundi er framkvæmdaráð ákveðið í samræmi við 7. grein.

11. Á aðalfundi eru tveir skoðunarmenn reikninga kjörnir með STV forgangskosningu.

12. Kjörstjórn tekur við framboðum í öll embætti, og tryggir að allir frambjóðendur fái sanngjarna kynningu.

13. Frambjóðendur í embætti skulu skila inn hagsmunaskráningu til kjörstjórnar, tveimur vikum fyrir aðalfund.

14. Slembivaldir framkvæmdaráðsmenn skulu skila inn hagsmunaskráningu eigi síðar en tveimur vikum eftir val þeirra.

15. Hagsmunaskráningar eru birtar á vefsíðu félagsins.

16. Nánari reglur um hagsmunaskráningu skulu útfærðar af framkvæmdaráði og háðar samþykki samkvæmt kosningu í rafrænu kosningakerfi Pírata, er skal standa í sjö sólarhringa.
    Sé engum slíkum reglum að dreifa er hagsmunaskráning yfirlýsing viðkomandi þar sem hann lýsir helstu hagsmunum sínum þá stundina.

17. Eingöngu viðstaddir félagsmenn skulu vera í slembivölum og teljast þeir vera í því nema þeir komi á framfæri yfirlýsingu um annað.
    Fjarstaddur félagsmaður skal þó eiga rétt á að vera í slembivali komi hann á framfæri tilkynningu til framkvæmdaráðs eða aðalfundar skýrri og ótvíræðri yfirlýsingu um að vera í því og skal þá réttilega álitið að hann samþykki þær stöður sem hann hlýtur á grundvelli þess.
    Eingöngu einn einstaklingur skal vera slembivalinn í einu.
    Nú er einstaklingur slembivalinn í stöðu samkvæmt lögum þessum, hann hefur þegar verið kjörinn eða slembivalinn í stöðuna á þeim fundi, hann afþakkar stöðuna eða uppfyllir ekki skilyrði laga þessara til þess að taka við stöðunni, og skal þá endurtaka slembivalið.

18. Annað hvert ár skal á aðalfundi kjósa þriggja manna kjörstjórn er tekur til starfa að loknum aðalfundi og þar til næsta kjörstjórn tekur við.
    Fulltrúinn sem hlýtur besta kosningu skal vera formaður nema kjörstjórn ákveði annað.
    Aðilar í kjörstjórn skulu ekki gegna öðrum trúnaðarstöðum á vegum félagsins eða aðildarfélaga á meðan setu þeirra stendur.
    Kjörstjórn ber ábyrgð á framkvæmd kosningar í framkvæmdaráð ásamt öðrum hlutverkum sem henni er falið með lögum.
    Ákvarðanir hennar skulu teknar með óháðum og óhlutdrægum hætti.

## 5. Fundarhald (félagsfundir)

1.  Fundir félagsins skulu að jafnaði vera opnir öllum.

2.  Allir hafa málfrelsi á fundum.

3.  Fundarmenn geta lagt fram tillögur á fundum.

4.  Kosningar á fundum skulu að jafnaði fara fram með handauppréttingu.

5.  Sé óskað eftir því má fundarstjóri ákveða að hafa atkvæðagreiðslur skriflegar eða rafrænar.

6.  Sé óskað eftir því, og 5% fundarmanna en aldrei færri en þrír samþykkja það, skulu kosningar vera leynilegar.

7.  Í kosningum á fundum eru ákvarðanir teknar með einföldum meirihluta.

8.  Fundarsköp allra reglulegra ráða og nefnda á vegum Pírata skulu skilgreind og aðgengileg félagsmönnum.
    Liggi ekki fyrir skilgreind fundarsköp á fundi Pírata skal stuðst við Robert’s Rules of Order.

9.  Boða skal til almennra félagsfunda með viku fyrirvara með óvefengjanlegum hætti.

## 6. Lög og stefnumál

1.  Þessi lög eru öll lög félagsins, en þeim má breyta á aðalfundi með ⅔ hlutum atkvæða.
    Einnig má breyta þeim með 2/3 atkvæða á kosningakerfi flokksins.

2.  Samfara þessum lögum skal vera grunnstefnuskjal félagsins.
    Gilda sömu reglur um breytingar á grunnstefnu og á lögum.

3.  Tillögur að breytingum á lögum eða grunnstefnu skulu liggja opinberlega fyrir á vettvangi flokksins minnst tveimur vikum áður en kosið skal um þær.

4.  Stefnu má ákveða með einföldum meirihluta í gegnum rafræn kosningakerfi félagsins.

5.  Stefna má aldrei ganga gegn grunnstefnu félagsins.

6.  Stefna skal alltaf rökstudd og hafa tilvísun í fyrri ákvarðanir félagsins.

7.  Með samþykki 5% fundarmanna á almennum félagsfundi, en lágmark þriggja, skal vísa tillögu að stefnu til rafrænna kosninga.

8.  Að jafnaði skulu rafrænar kosningar standa yfir í 6 daga.

9.  Sé þörf á skjótri ákvarðanatöku má leggja til, með samþykki framkvæmdaráðs, hraðmeðferð á tillögu, en hún stendur þá yfir í sólarhring.
    Slíka ákvörðun þarf að staðfesta með hefðbundnum kosningum sem fara af stað samtímis.
    Skulu sérstök boð vera send til félagsmanna um að slík tillaga sé til kosningar.

10. Sérhver félagsmaður má stofna málefnahóp í kringum stefnumál.
    Tilkynna skal félagsmönnum um stofnun vinnuhóps.

11. Öllum er heimilt að taka þátt í málefnahóp, fundir þeirra skulu alltaf vera opnir.

12. Málefnahópur skal velja sér ábyrgðarmann og fundarritara.

13. Málefnahópur skilar reglulega skýrslu til félagsmanna um störf sín, í það minnsta þegar starf hópsins lýkur.

## 7. Framkvæmdaráð

1.  Framkvæmdaráð annast almenna stjórn og rekstur félagsins.

2.  Í framkvæmdaráði sitja sjö manns.
    Framkvæmdaráð skiptir með sér hlutverkum.
    Þó skal Condorcet-sigurvegari kosninga til framkvæmdaráðs, sé slíkur til, verða formaður ráðsins nema hann biðjist undan.
    Auk formanns skulu skipaðir gjaldkeri, ritari og alþjóðafulltrúi.

3.  Félagsmenn aðrir en kjörnir fulltrúar geta átt sæti í framkvæmdaráði.
    Þó skal enginn sitja meira en tvö ár samfleytt í framkvæmdaráði.

4.  Fimm meðlimir framkvæmdaráðs eru kjörnir í kosningu á aðalfundi, og fimm til vara.
    Atkvæði og niðurstöður eru talin með Schulze talningaraðferðinni.

5.  Tveir meðlimir framkvæmdaráðs eru valdir með slembivali, og tveir til vara.
    Allir félagsmenn sem hafa ekki verið slembivaldir í framkvæmdaráð eru í slembivalinu.

6.  Slembival skal fara fram á eftir kosningu.

7.  Framkvæmdaráð skal funda að lágmarki mánaðarlega, og skal boða alla aðalfulltrúa og varafulltrúa til fundarins með viku fyrirvara.
    Fundir framkvæmdaráðs skulu vera opnir félagsmönnum nema undir þeim liðum er fjallað er um einka- eða fjárhagsmálefni einstaklinga sem sanngjarnt er og eðlilegt að leynt fari.
    Slík mál skulu afgreidd í upphafi eða lok fundar, eftir því sem kostur er.

8.  Halda skal fundargerð fyrir hvern fund framkvæmdaráðs og skal hún birt innan hæfilegs tíma.
    Nú inniheldur fundargerð upplýsingar um einka- eða fjárhagsmálefni einstaklinga sem sanngjarnt er og eðlilegt að leynt fari, eða af öðrum ástæðum má ekki birta samkvæmt landslögum, og skal þá samt sem áður birta fundargerðina í heild að brottföllnum þeim upplýsingum.

9.  Framkvæmdaráðsfundur telst löglegur ef a.m.k. 4 aðalmenn mæta eða senda varamenn sína.

10. Ef þrír fundir framkvæmdaráðs í röð falla niður vegna vanskipunar skal boðað til aukaaðalfundar.

11. Boða má fundi til framkvæmdaráðs með minna en viku fyrirvara, þrátt fyrir grein 7.7, en boðun og framkvæmd þarf, að öðru leiti en kemur fram í grein þessari, að vera í samræmi við ákvæði laga þessara um fundi framkvæmdaráðs.
    Fyrirliggjandi staðreyndir máls verða að styðja að brýnir og mikilsverðir hagsmunir liggi því til stuðnings að afgreiðsla máls fari fram fyrir tímasetningu næsta fundar sem hægt er að halda með hinum venjulega fyrirvara.
    Þá teljast ákvarðanir teknar á slíkum fundi ekki gildar nema sex sitjandi fulltrúar framkvæmdaráðs veiti þeim brautargengi.
    Sé ákvörðun samþykkt með þessum hætti tekur hún gildi án tafar en framkvæmdaráð skal þó á næsta fundi þess, boðuðum með venjulegum fyrirvara, taka málið aftur til afgreiðslu, til samþykktar eða synjunar.
    Við töku ákvarðana á grundvelli þessarar greinar skal gæta meðalhófs.

12. Nú fer einhver varanlega eða tímabundið úr framkvæmdaráði og skal efsti varamaður taka við af honum á meðan fjarveru stendur með þeim réttindum og skyldum sem fylgja.
    Sé um einstaka fundi að ræða skal efsti viðstaddi varamaður á hverjum fundi fyrir sig hljóta þau réttindi og skyldur á meðan þeim honum stendur.
    Varamaður valinn með sömu aðferð og fjarstaddi fulltrúinn skal eiga forgang.
    Varamaður telst eingöngu sem sitjandi fulltrúi í skilningi laga þessara á meðan hann hefur réttindi og skyldur aðalfulltrúa.

## 8. Úrskurðarnefnd

1.  Ágreining um framkvæmd, túlkun og brot á lögum þessum skal vísa til úrskurðarnefndar sem úrskurðar í málinu.

2.  Úrskurðarnefnd er skipuð þremur félagsmönnum og skulu þeir kosnir á aðalfundi ár hvert auk tveggja varamanna.
    Fulltrúar í úrskurðarnefnd skulu ekki gegna öðrum trúnaðarstörfum fyrir flokkinn á meðan þeir sitja í úrskurðarnefnd.

3.  Úrskurðarnefnd úrskurðar sjálf um hæfi sitt og einstakra nefndarmanna í hverju máli fyrir sig. Varamaður tekur sæti í nefndinni þegar um vanhæfi aðalmanns í tilteknu máli er að ræða.

4.  Úrskurðarnefnd tekur ákvarðanir aðeins í samræmi við lög félagsins og landslög.

5.  Komi upp grunur um saknæmt athæfi skal úrskurðarnefnd vísa málinu til lögreglu.

6.  Komi upp ágreiningur um brottrekstur skal úrskurðarnefnd úrskurða um málið.

7.  Úrskurður úrskurðarnefndar er bindandi.

## 8.a. Trúnaðarráð

1. Framkvæmdaráð tekur við tilnefningum og skipar þrjá einstaklinga í trúnaðarráð.
   Skipun ráðsins skal staðfest á gildum félagsfundi.

2. Trúnaðarráð hefur með höndum sáttamiðlun og aðstoð þegar upp kemur ágreiningur eða annar vandi í samskiptum og starfi félagsmanna.

3. Trúnaðarráð er óháð í störfum sínum.

4. Aðildarfélög Pírata, framkvæmdaráð og einstaka félagsmenn geta vísað málum til trúnaðarráðsins en það getur einnig látið til sín taka að eigin frumkvæði.

5. Trúnaðarráð tekur engar bindandi ákvarðanir en getur vísað málum til úrskurðarnefndar eða eftir atvikum til lýðræðislegrar afgreiðslu á viðeigandi vettvangi félagsins.

6. Við val á fulltrúum í trúnaðarráð skal meta sérstaklega hæfni í mannlegum samskiptum, sjálfstæðum vinnubrögðum og almennt traust meðal flokksmanna.
   Æskilegt er að þeir hafi áður gegnt trúnaðarstörfum fyrir flokkinn.
   Fulltrúar í trúnaðarráði skulu ekki gegna öðrum trúnaðarstörfum fyrir flokkinn á meðan þeir sitja í trúnaðarráði.

7. Skipunartími fulltrúa í trúnaðarráði helst í hendur við skipunartíma framkvæmdaráðs.

## 9. Starfsmenn

1.  Framkvæmdaráði er heimilt að ráða framkvæmdastjóra fyrir hönd félagsins ef fjárreiður leyfa.

2.  Framkvæmdastjóri skal hafa frumkvæði að ráðningu annars starfsfólk félagsins.
    Endanleg ráðning skal vera háð samþykki framkvæmdaráðs.

    Sé framkvæmdastjóri ekki starfandi skal framkvæmdaráði heimilt að leggja tillögu fyrir rafrænt kosningakerfi félagsins um að ráðið skuli í aðra stöðu.
    Starfslýsing stöðunnar skal fylgja tillögunni.
    Sé tillögunni hafnað er ráðinu óheimilt að skrifa undir ráðningarsamning.

3.  Laun framkvæmdastjóra og annars starfsfólks skal ekki vera hærra en þingfararkaup.

4.  Með samþykki ⅔ fundarmanna á almennum félagsfundi skal vísa tillögu um brottvikningu starfsmanns til rafrænna kosninga.
    Slík tillaga skal koma fram í fundarboði.
    Aldrei má bera slíka tillögu fram nema að undangenginni tilraun til sáttamiðlunar trúnaðarráðs skv. kafla 8.a..
    Trúnaðarráði skal þó heimilt að vísa tillögu um brottrekstur til rafrænnar kosningar án félagsfundar.

    Sé tillagan samþykkt í kosningakerfinu með meira en ⅔ hluta atkvæða er framkvæmdastjóra eða framkvæmdaráði skylt að segja viðkomandi starfsmanni upp störfum.
    Framkvæmdaráði eða framkvæmdastjóra er heimilt að segja starfsfólki upp störfum án aðkomu félagsfundar.

5.  Upplýsingar um starfsfólk skulu koma fram á vefsíðu félagsins.

## 10. Aðildarfélög

1.  Heimilt er að líta svo á að lögaðilar séu aðildarfélög Pírata að uppfylltum ákveðnum skilyrðum.
    Félag sem óskar eftir að teljast aðildarfélag Pírata sendir umsókn um slíkt til framkvæmdaráðs, ásamt lögum sínum.

    Framkvæmdaráð úrskurðar hvort tilvonandi aðildarfélag uppfylli þau skilyrði sem hér eru lögð fram.
    Sé svo skal aðildarfélagið tafarlaust hljóta aðild, en að öðrum kosti skal því tilkynnt um þá ágalla sem á umsókninni eru.

2.  Aðildarfélögum er óheimilt að ganga gegn lögum eða grunnstefnu Pírata.
    Úrskurðarnefnd er heimilt að fella niður aðild félags sem brýtur gegn lögum eða grunnstefnu.

3.  Framkvæmdaráð heldur sameiginlega félagaskrá fyrir öll aðildarfélög Pírata.
    Allir félagar aðildarfélags teljast jafnframt félagar í Pírötum.

4.  Aðildarfélagi ber að skila fundargerð aðalfundar, ársskýrslu og bókhaldsgögnum sínum til framkvæmdaráðs.
    Hafi slík gögn borist fyrir lok júnímánaðar telst aðildarfélag vera virkt.

5.  Aðildarfélagi ber að skilgreina í lögum sínum hvenær það teljist starfhæft.
    Uppfylli aðildarfélag ekki eigin skilyrði um starfhæfni skal því slitið.
    Einnig skal aðalfundi Pírata heimilt að boða aðalfund í eða slíta óvirku aðildarfélagi.

    Eignir aðildarfélaga skulu renna til Pírata við félagsslit.

6.  Starfssvæði svæðisbundins aðildarfélags skal vera minnst eitt sveitarfélag.

    Einungis skal eitt svæðisbundið aðildarfélag starfa í hverju sveitarfélagi.
    Þó skal heimilt að stofna aðildarfélag sem nær yfir heilt kjördæmi með aðkomu allra virkra aðildarfélaga innan þess kjördæmis.

    Úrskurðarnefnd sker úr um ágreining um starfssvæði.

7.  Aðildarfélagi er heimilt að skipta starfsemi sinni frekar.
    Aðildarfélagi ber að gera framkvæmdaráði grein fyrir slíkri skiptingu að því leyti sem hún hefur áhrif á félagaskráningu.

8.  Aðildarfélögum skal heimilt að kveða á um í lögum sínum að kjörstjórn Pírata hafi yfirumsjón með persónukjöri á vegum aðildarfélagsins.
    Sé heimildin nýtt skal kjörstjórn Pírata þá taka að sér það hlutverk í samræmi við lög aðildarfélagsins.
    Nú er kosningarferli innan aðildarfélags í gangi þegar ný kjörstjórn Pírata er valin og skal hún þá taka við framkvæmd þeirra kosninga sem í gangi eru ásamt þeim gögnum er fyrri kjörstjórn höfðu borist.

## 11. Fjármál

1.  Bókhaldsár félagsins er almanaksárið.

2.  Félagið skal lúta lögum um fjármál stjórnmálasamtaka og frambjóðenda og um upplýsingaskyldu þeirra.

3.  Bókhald félagsins skal vera opið almenningi á vefsíðu félagsins.
    Það skal uppfært jafn óðum, með fyrirvara um villur og samþykki aðalfundar.

4.  Samþykktir ársreikningar skulu liggja fyrir á vefsíðu félagsins.

5.  Félaginu er eingöngu heimilt að taka lán fyrir rekstri og öðrum útgjöldum félagsins ef áætlaðar tekjur eru fyrirsjáanlegar og öruggar.
    Engin lán sem binda félagið mega fara fram án samþykkis framkvæmdaráðs.

6.  Félaginu er ekki heimilt að lána öðrum lögaðilum fé.

7.  Öll fjárútlát sem fara yfir 200.000 kr, miðað við neysluvísitölu 1. október 2012 skulu vera skriflega samþykkt af framkvæmdastjóra eða gjaldkera.

8.  Fé sem situr eftir í sjóðum eftir bókhaldsárið skal renna í sjóð næsta árs.

## 12. Þáttaka í kosningum

1.  Þátttaka í kosningum er á ábyrgð aðildarfélaga á kjörsvæði.
    Ábyrgðaraðila ber að setja skýrar reglur um framboð Pírata.

    Hafi aðildarfélögum innan kjördæmis til Alþingiskosninga ekki komist saman um annað skal starfa kjördæmisráð skipað einum fulltrúa fyrir hvert sveitarfélag þar sem Píratar hafa starfsemi.
    Kjördæmisráð, sé það starfandi, ber alfarið ábyrgð á þátttöku Pírata í kosningum til Alþingis innan kjördæmis síns.

    Starfi engin aðildarfélög innan kjördæmis til alþingiskosninga er framkvæmdaráði heimilt að standa fyrir kjöri á lista fyrir það kjördæmi.
    Skulu allir félagsmenn Pírata hafa kosningarétt í slíku kjöri.
    Þeir sem raðast í fimm efstu sæti listans bera ábyrgð á þátttöku hans í kosningum.

2.  Framkvæmdaráð annast samræmingu kosningabaráttu á landsvísu í samráði við aðildarfélögin.
    Framkvæmdaráði er heimilt að útbúa kosningastefnuskrá fyrir Alþingiskosningar út frá samþykktri stefnu.

3.  Heimilt er að stofna til kosningabandalags við Alþingiskosningar.

    Aðildarfélögum er heimilt að veita samskonar heimild í lögum sínum hvað varðar sveitarstjórnarkosningar.

4.  Allir félagsmenn, sem kjörgengir eru til þeirra kosninga sem um ræðir, geta gefið kost á sér á framboðslista.

5.  Raða skal á framboðslista samkvæmt úrslitum forgangskosningar með Schulze-aðferð.
    Þó skal frambjóðendum heimilt að víkja sæti og taka lægra sæti á lista en kjör hans segir til um, og færast þá aðrir frambjóðendur ofar á lista.
    Starfsmanni er ekki heimilt að taka fyrsta eða annað sæti.
    Hafni frambjóðandi sæti eða geti af öðrum sökum ekki tekið því skal raða á lista með endurtalningu atkvæða að brottfelldum frambjóðanda.

    Nægi fjöldi frambjóðenda að þessum breytingum loknum ekki lögbundnu lágmarki fyrir fullskipaðan framboðslista er ábyrgðaraðila listans heimilt að bæta nöfnum þeirra sem það samþykkja í sæti á eftir þeim sem kjörnir hafa verið á framboðslistann.

6.  Ábyrgðaraðila er heimilt að setja frekari reglur um framkvæmd kjörs á framboðslista.
    Í slíkum reglum er heimilt að kveða á um skilyrði atkvæðisréttar í kosningu á framboðslista.

    Félagsmaður, sem getur sýnt fram á að hann muni að óbreyttu hafa kosningarrétt við Alþingiskosningar, skal ætíð hafa atkvæðisrétt í kosningum á framboðslista í kjördæmi sínu.
    Þó má gera kröfu um að félagsmaður hafi verið skráður um ákveðið tímabil áður en kosning fer fram.

7.  Framkvæmdaráð skal sjá til þess að kynningarferli á þeim sem gefa kost á sér á framboðslista endurspegli sem best gagnrýna hugsun og vel upplýstar ákvarðanir.

## 13. Störf þingflokks og annarra kjörinna fulltrúa

1.  Þingmenn Pírata skulu starfa í þágu alls félagsins.
    Þingmönnum ber ekki aðeins að taka tillit til stefnu heildarfélagsins, heldur einnig til stefnu aðildarfélaga sem málin varða.

    Sveitarstjórnarfulltrúar skulu starfa í þágu þess svæðisbundna aðildarfélags sem starfar í sveitarfélagi þeirra.
    Svæðisbundin aðildarfélög skilgreina með hvaða hætti sveitarstjórnarfulltrúar eiga að taka mið af stefnumálum félagsins.
    Stefna heildarfélagsins skal aðeins geta talist leggja skyldur á sveitarstjórnarfulltrúa ef engin stefna aðildarfélags fjallar um málefnið.

2.  Fundir þingflokka og sveitarstjórnarflokka mega vera lokaðir þrátt fyrir ákvæði 5. gr. séu málefnalegar ástæður fyrir því.

3.  Haldi þingflokkur eða sveitarstjórnarflokkur lokaðan fund hefur hann tilkynningarskyldu til félagsmanna um efni fundarins og ástæður fyrir lokun.

4.  Framkvæmdaráð getur óskað eftir því að kjörnir fulltrúar mæti á fund sinn.

5.  Fulltrúar í þingflokkum og sveitarstjórnarflokkum skiptast á að gegna þeim embættum sem skylt er að þau taki sér, eigi lengur en til árs í senn.

6.  Tilheyri þingflokkur minni hluta á Alþingi og geti ekki fengið aðstoðarmann til starfa á þinginu nema með því að hafa formann, skal einn þingmaður gegna embætti formanns félagsins, eitt þing í senn.
    Skal hann slembivalinn eftir þingkosningar, en gangi það í keðju þar eftir.
    Hann hafi ekki aukin pólitísk völd og afþakki formannsálag á þingfararkaup.
    Þingflokksformaður getur ekki einnig verið formaður félagsins.

7.  Aðstoðarmenn þingflokka eða sveitarstjórnarflokka skulu að jafnaði starfa fyrir flokkinn sem heild.

## 14. Framfarafundur

1.  Framfarafundur skal haldin á 8 vikna fresti.

2.  Framkvæmdaráð skal boða til fundarins með a.m.k. viku fyrirfara og skal hann auglýstur samkvæmt reglum flokksins sem varða tilkynninga og auglýsingaskyldu fundarhalda.

3.  Framkvæmdaráð sér um að skipuleggja fundinn ásamt þingmönnum og málefnahópum séu þeir til staðar.

4.  Á framfarafundi skal koma fram ítarleg úttekt á störfum þinghóps, framkvæmdaráðs og málefnahópa.

5.  Á fundinum skal fara fram umræða um störf þinghóps, framkvæmdaráðs og málefnahópa.

## 15. Félagsslit

1.  Félagsslit geta aðeins farið fram sé tillaga um slíkt á auglýstri dagskrá löglegs aðalfundar og samþykkt með ¾ hluta fundarmanna.

2.  Við félagsslit skal ráðstafa eða skipta eignum félagsins í samræmi við tilgang þess og grunnstefnu.
