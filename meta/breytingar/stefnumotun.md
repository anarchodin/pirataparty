# Tillaga til breytinga á lögum Pírata

 1. Gr. 4.2 orðast svo:
    „Á aðalfundi eru teknar ákvarðanir um starf félagsins, skipulag þess og fjárreiður.“

 2. Gr. 4.5 orðast svo:
    „Samþykki minnst ⅓ hluti virkra félagsmanna ályktun um boðun auka-aðalfundar skal framkvæmdaráð boða til hans innan þriggja vikna frá samþykkt ályktunarinnar.“

 3. Við grein 4.6 bætist eftirfarandi setning:
    „Hafi ályktun um boðun auka-aðalfundar innifalið skilyrði um dagskrá fundarins skal ráðið þó fylgja þeim.“

 4. Yfirskrift 5. kafla verður „Fundahald, kosningakerfi og ályktanir“.

 5. Greinar 5.3 til 5.7, ásamt gr. 5.9 falla brott. Gr. 5.8 verður grein 5.3.

 6. Í lok 5. kafla bætast nýjar greinar, sem orðast svo:
 
    4.  Á vegum félagsins skal rekið kosningakerfi sem allir félagsmenn hafa aðgang að.
        Með almennri kosningu í lögum þessum er átt við kosningar í kerfi þessu sem allir félagsmenn hafa kosningarétt í.
        Auk almennra kosninga er heimilt er að nýta kosningakerfi Pírata til kosninga innan aðildarfélaga.

        Framkvæmdaráð ber ábyrgð á rekstri og umsjón kosningakerfisins.

        Líta skal á kosningakerfið sem standandi félagsfund og setja því sérstök fundarsköp.

    5.  Virkir félagsmenn í kosningakerfinu teljast þeir sem tekið hafa þátt í almennri kosningu eða stutt mál til kosningar innan 30 daga.
        Við ákvörðun fjölda virkra félagsmanna skal telja með þá félagsmenn sem tóku þátt í viðkomandi kosningum.

    6.  Félagið getur ályktað í gegnum kosningakerfi sitt.
        Ályktanir teljast samþykktar ef þær ná einföldum meirihluta og minnst 10% virkra félagsmanna tók þátt í kosningunni.

    7.  Tillögur að ályktunum skulu lagðar fram á kosningakerfi félagsins.
        Hljóti þær stuðning minnst 1% virkra félagsmanna skal formælenda ályktunarinnar heimilt að hefja almenna kosningu.
        Tillögur sem lagðar eru fram samkvæmt sérstakri heimild í lögum þessum þurfa ekki slíkan stuðning.

        Almenn kosning skal standa yfir í 6 daga.

 7. Í stað 6. kafla koma þrír nýjir kaflar, auðkenndir 6a., 6b. og 6c.
    Greinar 6.1 til 6.3 færast óbreyttar í kafla 6a.
    Yfirskrift kafla 6a verður „Lög“.

 8. Yfirskrift kafla 6b verður „Stefnumótun“.
    Kaflinn orðist svo:

    1.  Stefna félagsins er ákvörðuð með ályktunum.

    2.  Ályktanir um stefnu skulu tilgreina að þær séu stefnumótandi.

    3.  Stefna skal ætíð hafa tilvísun í fyrri stefnur félagsins.

    4.  Ályktun um stefnu skal fylgja greinargerð með skýringum og rökstuðningi.

    5.  Stefna má aldrei ganga gegn grunnstefnu félagsins.
        Úrskurðarnefnd er heimilt að ógilda ályktun sem gengur gegn grunnstefnu.
 
 9. Yfirskrift kafla 6c verður „Málefnavinna“.
    Kaflinn orðist svo:
    
    1.  Málefnahópar safna upplýsingum varðandi afmarkað málefni.
        Starfstíma málefnahóps eru einnig sett ákveðin takmörk.

    2.  Málefnahóp er sett stofnskrá með ályktun.
        Í stofnskrá skal koma fram hvaða málefni hópnum ber að fjalla um, hvaða tímamörk honum eru ætluð og hverju honum ber að skila af sér.

        Málefnahóp er heimilt að bera fram tillögu að ályktun til að breyta stofnskrá sinni.

    3.  Öllum er heimilt að taka þátt í málefnahóp.
        Fundir þeirra skulu vera opnir og auglýstir á vettvangi félagsins.

    4.  Starfsmenn og kjörnir fulltrúar skulu vera málefnahópum innan handar við upplýsingaöflun.
        Málefnahópi er heimilt að krefjast þess að kjörnir fulltrúar beiti lögbundnum réttindum stöðu sinnar til aðstoðar við upplýsingaöflun.

    5.  Málefnahópur skal velja sér ábyrgðarmann og fundarritara.

    6.  Málefnahópur skilar skýrslu um störf sín og þær upplýsingar sem aflað var.
        Málefnahópur skipar ritstjóra fyrir skýrsluna.

10. Gr. 8a. 1 orðast svo:
    „Framkvæmdaráð tekur við tilnefningum og skipar þrjá einstaklinga í trúnaðarráð.
    Skipun ráðsins skal staðfest með ályktun.“

11. Gr. 9.5 orðast svo:
    „Fastráðning starfsfólks skal staðfest með ályktun.“
 
12. Við lögin bætist svohljóðandi ákvæði til bráðabirgða:

    1.  Heimilt skal að styðjast við eldra ferli til vísunar stefnumála til kosningar í kosningakerfi flokksins í hálft ár eftir gildistöku breytingar á því.
        Ákvæði þetta skal sjálfkrafa falla brott að þeim tíma liðnum.

## Athugasemdir

Stefnumótunarferli Pírata er mun flóknara en ástæða er til.
Það ferli er að auki eina notkun kosningakerfis flokksins sem bein heimild er fyrir í lögum flokksins.
Hér eru því lagðar til tvær náskyldar breytingar:
Annars vegar er „sían“ sem félagsfundi var ætlað að vera á stefnumál færð inn í kosningakerfið sjálft, en hins vegar er gert skýrt að hægt sé að koma með ályktanir um annað en stefnumál í gegnum kosningakerfið.
Eins og staðan er í dag hefur úrskurðarnefnd ákveðið að ekki sé hægt að setja nein takmörk á það hvað teljist vera stefnumál.
Ein afleiðing þess er að meðal samþykktra stefnumála flokksins eru málefni sem fjalla í raun miklu frekar um innra starf og skipulag flokksins heldur en um starf flokksins út á við.

Þriðja meiriháttar breytingin sem hér er gerð er að hlutverk málefnahópa er skilgreint mun nánar en áður.
Í gildandi lögum er gert ráð fyrir því að málefnahópar eigi sér tímabundna tilvist, og er því kerfi fundinn skýrari farvegur hér.
Til að stofna málefnahóp er þess nú krafist að fyrir liggi stofnskrá sem skilgreinir verkefni hópsins, og að hún sé samþykkt sem ályktun í almennri kosningu.
Föst kvöð er lögð á málefnahópa um að skila skýrslu um starf sitt til félagsins.
Þetta gerir stofnun málefnahópa erfiðari en áður, en að sama skapi líklegri til að leiða til markvissrar vinnu.

### Athugasemdir við tilteknar greinar

#### 1. gr.

Ákvæðið fellir brott orðið ’stefnu’ úr grein um hlutverk aðalfundar.
Stefnumótun Pírata fer fram í gegnum vel skilgreint kerfi sem veitir almennum félagsmönnum greiðari aðgang en aðalfundur.
Að veita aðalfundinum vægi í stefnumótun getur því orðið leið fyrir til þess að gera fámennari hópi leið til að hafa óeðlileg áhrif á stefnu flokksins.

#### 2. gr.

Áður var tekið fram að þriðjungur félagsmanna gæti krafist auka-aðalfundar skriflega.
Ekki var skýrt með hvaða hætti slík söfnun færi fram.
Með þessari breytingu er gert skýrt hvernig knýja má fram auka-aðalfund.

#### 3. gr.

Með þessu er tekinn af allur vafi um að sé óskað eftir auka-aðalfundi af ákveðinni ástæðu geti framkvæmdaráð ekki kosið að hafa það mál ekki á dagskrá.

#### 5. gr.

Greinarnar sem felldar eru á brott fjalla um fundi sem haldnir eru til að vísa stefnumálum til kosninga, eða staðfesta tiltekin umboð.
Með þeim öðrum breytingum sem hér eru gerðar fellur allt formlegt vald slíkra funda niður.
Ákvæðin sem hér er um að ræða snúa aðallega að fundarsköpum, og má segja að gr. 3.8 (eftirleiðis 3.3) taki yfir efni þeirra.

#### 6. gr.

Með greininni er lagður grundvöllur undir rekstur kosningakerfis Pírata og ályktunarhæfni þess.
Þó gert sé ráð fyrir rekstri kosningakerfisins í núgildandi lögum flokksins er hvergi kveðið á um hann, né heldur skilgreint á ábyrgð hvaða aðila það sé.
Þetta er gert í þeim greinum sem hér er bætt við.
Einnig er gert skýrt í þessum greinum að kosningakerfið má nota til almennrar ályktanagerðar, en ekki aðeins til stefnumótunar.

Loks er horfið frá þeirri reglu, sem ríkt hefur, að sérstaka fundi þurfi til að vísa málum til afgreiðslu í kosningakerfinu.
Þess í stað er kveðið á um að tillögur að ályktunum í kerfinu skuli hljóta stuðning tiltekins fjölda áður en þau eru tekin til umfjöllunar.

#### 7. gr.

Í núverandi 6. kafla laganna er fjallað um þrjá ólíka hluti.
Hér er lagt til að þessir hlutir verði skildir sundur.
Fyrsti af þremur nýjum köflum samanstendur eingöngu af óbreyttum greinum úr fyrri lögum, en þær fjalla allar um lög félagsins og breytingar á þeim.

#### 8. gr.

Greinarnar eru allar lagðar fram sem nýjar, en efnislega eru aðeins tvær þeirra það.
Það eru fyrstu tvær greinarnar, sem tilgreina með hvaða hætti stefna flokksins skuli vera mótuð.
Næstu tvær greinar þar á eftir voru áður í einu lagi, og ekki jafn ítarlegar:
Áður var vísað til „fyrri ákvarðana“, og einungis tilgreint að stefna skyldi rökstudd, en ekki að rökstuðningur skyldi koma fram í fylgiskjali.
Við lokagrein kaflans er aukið ákvæði um að úrskurðarnefnd sé heimilt að fella úr gildi stefnuályktun sem brýtur gegn grunnstefnunni.
Gengið hefur verið út frá því að svo sé, en engin bein heimild hefur áður verið til þess.

#### 9. gr.

Í gildandi lögum er lítið um starf málefnahópa, og það hefur í raun aldrei komist til fulls af stað.
Hér er bætt við nýjum kafla sem tekur á hlutverki og starfi málefnahópa.
Reglurnar sem hér eru taka mun skýrar á því hvað þurfi til að stofna málefnahóp en áður.
Til að skýrt sé hver tilgangur málefnahópsins og líftími hans er er þess krafist að stofnskrá hópsins liggi fyrir og sé samþykkt með ályktun.
Til viðbótar við þessar hertu reglur er bætt við sértækri heimild til málefnahópa sem að vissu leyti er ætlað að vega upp á móti þeim.
Í fjórðu grein nýja kaflans er ákvæði sem leggur þá skyldu á herðar starfsmönnum og kjörnum fulltrúum Pírata 

#### 10. & 11. gr.

Með greinunum er kröfum um staðfestingu félagsfundar skipt út fyrir staðfestingu með ályktun.

#### 12. gr.

Breytingarnar sem hér eru gerðar á lögum félagsins krefjast breytinga á þeim hugbúnaðarkerfum sem nú er stuðst við.
Viðbúið er að þessar breytingar taki einhvern tíma.
Með bráðabirgðaákvæðinu er gefin ákveðinn tímarammi frá gildistöku laganna til að ganga frá þeim.
Þannig skapast ekki tímabil þar sem stefnumótun er útilokuð vegna tæknilegra vandkvæða í kosningakerfinu.
