# Tillaga til breytinga á lögum Pírata

 1. Gr. 6.9 í gildandi lögum fellur brott. Tölusetning þeirra greina sem á eftir fylgja breytist til samræmis.

 2. Gr. 9.17 breytist og skal orðast svo:

    > Komi upp mál þar sem brýnt þykir að skýra afstöðu félagsins í mikilvægu málefni, þar sem ekki liggur fyrir skýr stefna, hefur upplýsingaráð heimild til þess að vísa yfirlýsingu um málið til atkvæðagreiðslu í kosningakerfi félagsins.
    > Hljóti yfirlýsinginn meirihluta atkvæða má gefa hana út í nafni félagsins.
    > Aukinn meirihluta Upplýsingaráðs þarf til að fara þessa leið.
    > Yfirlýsing af þessu tagi telst ekki samþykkt stefna Pírata, þó hún hljóti samþykki í kosningakerfinu.

 3. Ný grein, 11.14, bætist við lok 11. kafla. Hún skal orðast svo:

    > Heimilt er að veita umboðsmönnum rétt til að vísa málum til atkvæðagreiðslu í kosningakerfi.
    > Um fyrirkomulag slíkrar atkvæðagreiðslu skal tilgreint í embættisbréfi.
    > Feli atkvæðagreiðsla í sér breytingu á samþykktri stefnu skal hún þó standa minnst jafn lengi og almenn atkvæðagreiðsla um stefnumál.

 4. Ný grein, 15.8, bætist við lok 15. kafla. Hún skal orðast svo:

    > Krefjist þingstörf eða mál nátengd þeim þess að ákvarðanir séu teknar í skyndi, sem gætu orkað tvímælis út frá samþykktum stefnum, skal þingflokki heimilt að boða til atkvæðagreiðslu í kosningakerfi félagsins.
    > Orðalag tillögu sem hlýtur slíka meðferð skal vera einföld já-eða-nei spurning.
    > 2/3 þingflokks skulu samþykkja að leggja fram slíka tillögu, og skal tekið fram í kosningakerfinu hvaða þingmenn samþykktu hana.
    > Atkvæðagreiðslan skal standa í sólarhring.
    > Skulu sérstök boð vera send til félagsmanna um að slík tillaga sé til kosningar.
    >
    > Sé tillaga sem gengur gegn samþykktri stefnu samþykkt með minna en 3/4 atkvæða skal hún staðfest með annarri atkvæðagreiðslu, viku síðar.
    > Sú atkvæðagreiðsla skal standa í viku.
    > Sé tillagan staðfest skal stefnan sem um ræðir felld úr gildi.
    > Að öðru leyti hefur tillaga skv. þessari grein, hvort sem hún er samþykkt eða henni hafnað, ekki áhrif á samþykkta stefnu.
    >
    > Veita má sveitarstjórnarflokki samsvarandi heimild í lögum aðildarfélags.

## Athugasemdir

Núverandi fyrirkomulag flýtimeðferðar á stefnumálum er óþjált og hentar illa til þeirra nota sem upphaflega var ætlað.
Tilgangur flýtimeðferðar var að gera kleift að bregðast við óvæntum uppákomum eða aðstæðum hraðar en venjulega stefnumótunarferlið leyfði.
Ferlið eins og það er í lögunum uppfyllir það hlutverk hins vegar engan veginn, hvernig sem það er túlkað.
Jafnvel þó það væri útfært eins og upphaflega stóð til eru alvarlegir ágallar á því, ekki síst sú staðreynd að framkvæmdaráð öðlast þar mikilvægt hlutverk í pólitískri stefnumótun flokksins, hlutverk sem því var _aldrei_ ætlað að hafa.
Óvandað orðalag leiðir ennfremur til þess að ferlið allt er enn klunnalegra en það þyrfti að vera.
Í ljósi þessa er núverandi flýtimeðferðarferli einfaldlega skipt út fyrir aðrar aðferðir.

Tvær einingar innan flokksins geta staðið frammi fyrir því að þurfa að taka ákvarðanir í skyndi, án stuðnings frá samþykktri stefnu eða í vissum tilvikum jafnvel gegn þeim.
Þetta eru þingflokkurinn (og hugsanlega sveitarstjórnarflokkar) og upplýsingaráð.
Einnig geta umboðsmenn, eftir því hvert hlutverk þeirra er hverju sinn, lent í því að þurfa að afla viðbótarsamþykkis með skömmum fyrirvara.

Hér er því lagt til að öllum þessum aðilum sé veitt umboð til að leggja mál til atkvæðagreiðslu í kosningakerfi flokksins með hraði.
Heimildirnar eru misvíðtækar, víðastar fyrir umboðsmenn og þrengstar fyrir upplýsingaráð.
Á sama tíma er núverandi ferli fyrir flýtimeðferð stefnu fellt úr gildi.

### Nánar um greinarnar

Heimild upplýsingaráðs til að vísa málum til atkvæðagreiðslu byggir á núgildandi ákvæði, sem heimilar ráðinu að vísa málum til flýtimeðferðar hjá framkvæmdaráði.
Í gildandi lögum er að vísu ákveðið misræmi milli ákvæðisins um upplýsingaráð og ákvæðisins um flýtimeðferð á vegum framkvæmdaráðs, vegna klaufalegs orðalags þess síðarnefnda.
Tvær breytingar eru gerðar þar á:
Í fyrsta lagi getur upplýsingaráð nú, með auknum meirihluta, vísað yfirlýsingu _beint_ í atkvæðagreiðslu, og í öðru lagi er tekið sérstaklega fram að slík yfirlýsing hafi ekki ígildi samþykktrar stefnu.

Í tilviki umboðsmanna er tiltekið að í embættisbréfi megi veita þeim rétt til að vísa málum beint til atkvæðagreiðslu.
Gert er ráð fyrir því að efni og eðli slíkra atkvæðagreiðslna verði skilgreint þröngt, rétt eins og önnur atriði er varða umboðsmenn.
Þess er krafist að nánari skilgreining á framkvæmd atkvæðagreiðslu sé að finna í embættisbréfinu.
Enn fremur er áskilið að með þessum hætti sé ekki hægt að breyta samþykktri stefnu nema atkvæðagreiðslan uppfylli sömu tímamörk og eru almennt áskilin í stefnumótun flokksins.

Ákvæðið um atkvæðagreiðslu sem þingflokkur boðar til er langsamlega ítarlegast.
Markmið þess er að tryggja að með þessum möguleika skapist ekki óhóflegt vægi þingflokksins í stefnumótun flokksins.
Í stað þess að heimild sé veitt til að setja stefnumál eða breytingar á þeim í hefðbundna kosningu er tekið fram að orðalagið sem kosið sé um skuli vera einföld spurning, nei eða já.
Skilyrt er að ákvörðun þurfi að taka í skyndi.
Þar er átt við að ekki sé hægt að fylgja vanalegu stefnumótunarferli, en orðalagið er vísvitandi opið vegna hugsanlegra breytinga á stefnumótunarferlinu.
Aukinn meirihluti þingflokksins verður að samþykkja að vísa tillögu af þessu tagi til kosningar, og nöfn þeirra þingmanna sem samþykktu að vísa tillögunni áfram skulu fylgja henni í kosningakerfinu.
Þetta er gert til að tryggja að þingflokkurinn beiti þessu úrræði ekki nema verulegur samhugur sé innan hans um málefnið.
Líkt og átti við um flýtimeðferð fyrr stendur atkvæðagreiðslan yfir í sólarhring, og skal senda sérstök boð út um að hún fari fram til allra félagsmanna.
Staðfestingarkosning er aftur á móti ekki skýlaus krafa, heldur er hún einungis haldin ef tillaga sem gengur gegn samþykktri stefnu er samþykkt í kosningu.
Hún er þá haldin viku síðar, en ekki samtímis.
Sé ákvörðunin staðfest fellur stefnan úr gildi, en önnur áhrif hafa atkvæðagreiðslur af þessu tagi ekki á stefnumótun flokksins.
Þetta gerir að verkum að þingflokkurinn fær _ekki_ með þessu verkfæri til að koma nýjum stefnum á framfæri fram hjá stefnumótunarferlinu, en hefur engu að síður tæki til þess að fá svör við brýnum spurningum án þess að þurfa að bíða í hálfan mánuð.
